---
layout: post
title: Költözés
gallery: true
---

Boldog Karácsonyt! Az elmúlt hónap elég mozgalmasra sikeredett, így nem volt időm írni. Mostanra kicsit lecsendesült, úgyhogy remélem a jövőben megint menni fog a rendszeres posztolás. 

Beköltöztünk.

<!--break-->

Még november végén beköltöztünk az [új lakásba](/2021/10/24/uj-lakas/). Maga a költözés simán ment, viszont jópár új bútort vettünk, amik tovább tartottak. Egyik nagy felad az étkezőasztal volt: a hely nagyon adta, hogy egy ovális vagy kör alakú asztal legyen, ami nagyban lecsökkentette a lehetőségeket. Végül sikerült megtalálnunk a tökéletest:

![Köralakú étkezőasztal, akár 6 ember is le tud ülni](/assets/2021-12-26-koltozes/etkezoasztal.jpg#lb)

# Internet

Másik nagy kaland az internet volt. Az épület közel 20 éves és az ingatlanügynök azt mondta, hogy csak vDSL van bekötve az épületbe (ami túl lassú lett volna ahhoz, hogy ketten egyszerre tudjunk dolgozni). Így más szolgáltatókkal beszéltünk. A Docomo a költözés utáni héten kijött, megnézték a kábeleket és arra jutottak, hogy nem tudják bekötni az ő internetjüket. Utána a Nuro nevű céggel beszéltünk, akik először azt mondták, hogy ezen a címen tudnak internetet adni, majd 2 nappal a helyszíni szemle előtt írtak, hogy bocs, mégse. 

Lassan lemondtunk a vezetékes internetről és 4G-5G-s mobil internet routereket kezdtünk el nézni, viszont itt a sebesség egy nagy kérdőjel. Végül egy elektronikai üzletben vettünk valamit és kérdezte az eladó, hogy internet érdekelne-e. Ő rákeresett a címünkre és elmondta, hogy az au cég optikája (au hikari) elvileg be van kötve az épületbe.

Ezzel az információval felvértezve beszéltünk az au-val és egy héttel később kijöttek és sikerrel bekötötték a netet. Ez pont a karácsonyi előtti utolsó munkanapomra esett (eddig egy pocket wifi-ról és a munkahelyi telefonról megosztott netről éltünk). Összességében majdnem egy hónapig tartott, de sikerült.

Ezzel még nem ért teljesen véget a történet: ennél a szolgáltatónál feláras a wifi. Alapból csak vezetékes internetet adnak, és havi 500 yen extrát kérnek a wifi-ért (ami amúgy benne van a router-ben, csak le van tiltva amíg nem fizetünk). Nekünk volt korábbról wifi routerünk, úgyhogy ezt a szolgáltatást nem kértük.

Viszont ezzel el is értünk az utolsó problémához: a lakás 70 négyzetméteres, vasbeton és az egyik sarkában jön be az internet, így a lakás másik felén alig-alig pislákolt a wifi. Ezt végül a [Google Nest Wifi](https://store.google.com/us/product/nest_wifi?hl=en-US) két eszközével oldottuk meg, és most már az egész lakásban gyors az internet.

# További bútorok

Aztán ott volt még a kanapé kérdése, az új matracra várás, a dolgozószobák kitalálása és berendezése. Még mindig keresünk lámpákat és polcokat a dolgozószobákba, úgyhogy ezekről majd akkor írok, ha készen lesz.

# Összegzés

Összességében nagyon tetszik a lakás. Nagy, jól tervezett (a konyhasziget kifejezetten tetszik, nagyon jó főzni), mindennek lassan találunk helyet, és így rendezett. Második szinten van a lakás, viszont az első az parkoló, ráadásul északi fekvésű a legtöbb ablak, így mostanában elég hideg van (kint tartósan 10 fok alá megy éjszakánként a hőmérséklet, újabban fagyott is párszor). Ennek ellenére Tokióban hírből sem ismerik a központi fűtést, így mi is elektromos hősugárzókra és a légkondira vagyunk szorulva, ami méginkább kihangsúlyozza ezt a helyzetet. (Azokban a városokban ahol még hidegebb van, ott van központifűtés, úgyhogy számomra egy rejtély, hogy miért nem használják itt is.)

A környék nagyon tetszik. Rengeteg kis bolt és étterem van, remek kajával és barátságos emberekkel. Tokió miközben a világ legnagyobb városa, voltaképp inkább kisvárosok tömege: minden állomás köré szerveződik egy közösség, gyakoriak az éttermek, ahol a tulajdonos áll a pult mögött és általában törzsvendégekkel van tele. Második alkalommal már megismernek, emlékeznek.

A közös lakás berendezése is jól megy Momokoval. Szerencsére nagyon hasonló az ízlésünk, így általában egyetértünk. Meg ritka, hogy egy kérdésben mindkettőnknek erős véleménye legyen, így könnyen találunk kompromisszumot. Ami nehéz, hogy hosszútávra tervezünk az országban, így tartós bútorokat veszünk, így viszont alaposan át akarjuk gondolni. Ennek kapcsán vettem magamnak egy ergonómikus dolgozószéket és egy jóminőségű matracot.
