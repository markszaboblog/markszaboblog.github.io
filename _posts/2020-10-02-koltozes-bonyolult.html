---
layout: post
title: Költözés bonyolult
date: 2020-10-02 17:58:07.000000000 -05:00
type: post
parent_id: '0'
published: true
password: ''
status: publish
categories: []
tags: []
meta:
  _edit_last: '1'
author:
  login: Mark
  email: mark@szabo-simon.hu
  display_name: Mark
  first_name: ''
  last_name: ''
permalink: "/2020/10/02/koltozes-bonyolult/"
---
<p><!-- wp:paragraph --></p>
<p>Az elmúlt hét nagyrészt a költözés szervezésének fényében telt. </p>
<p><!-- /wp:paragraph --></p>
<p><!-- wp:paragraph --></p>
<p>Múlt héten kértem több költöztető cégtől ajánlatot, és végül egyikük, a <a href="https://www.bestservice.co.jp/estimate/" data-type="URL" data-id="https://www.bestservice.co.jp/estimate/">Best Service</a>-től jöttek még pénteken felmérni, hogy mennyi cuccom van. Telefonon sikerült az időpontot japánul leegyeztetni, és amikor kijött az ember, akkor felhívta egy kollégáját, aki beszélt angolul és ő segített, amikor valamit nem értettem. Az időpont tekintetében rugalmas vagyok, úgyhogy amikor mondták, hogy a hétköznap és a hónap közepe olcsóbb, akkor javasoltam október 19, hétfőt (ami céges szabadnap nekünk). Emellett ha nem ragaszkodok egy konkrét időponthoz a napon belül, hanem elfogadom, hogy 3 nappal előtte mondják csak meg, hogy pontosan hánykor jönnek, az tovább csökkenti az árat, amibe természetesen beleegyeztem. Így végül kaptam egy ajánlatot 29 700 yen-ről, ami közel fele volt annak, amit kollégáktól hallottam. Annyira meglepett, hogy majdnem elfogadtam ott helyben, de aztán inkább kértem gondolkozási időt, hogy másik cégtől is tudjak ajánlatot kérni.</p>
<p><!-- /wp:paragraph --></p>
<p><!-- wp:paragraph --></p>
<p>A másik céggel kollégám, Ed költözött egy éve. Ő akkor 5 különböző cégtől kért ajánlatot (amik 51,840 yentől 156,600 yenig terjedtek), majd netes visszajelzéseket is átnézve választotta ki a nyertest, az <a href="https://www.apple-hikkoshi.co.jp/">Apple Hikkoshi-t (アップル引越センター)</a> (egy 59,400.00 yenes ajánlattal). Nagyon elégedett volt velük, úgyhogy amikor mondtam, hogy keresek költöztető céget, megadta az elérhetőségüket. Írtam nekik egy emailt japánul, amire angolul válaszoltak, és a kijövő ember is beszélt valamennyit angolul, ha meg nem és a japánt sem értettem, akkor egy Line-os chat bot-ot használt fordításra. Ed javaslatára elöl hagytam a másik cég ajánlatát, amit megnézett, majd adott egy ajánlatot egy kicsivel még kevesebbről, 28 600 yen-ről. Így ezt rögtön el is fogadtam. Október 14-én hozzák a dobozokat, 16-án mondják meg a pontos időpontot, amikor érkeznek (8:00-19:00 között) és 19-én lesz maga a költözés.</p>
<p><!-- /wp:paragraph --></p>
<p><!-- wp:paragraph --></p>
<p>A következő lépés az internet volt. Hétfőn kitöltöttem az internet szolgáltatóm oldalán a form-ot a költözésről, majd szerdán fölhívtak. Kb 10 percig jutottam japánul, akkor inkább felajánlották, hogy csatlakozzon egy fordító a híváshoz. Így már könnyebben ment, de így is 50 percig tartott, mert mindenre kitértek. Végül annyi lesz, hogy amikor költözök vinnem kell magammal a modemet és a routert, és a költözés másnapján reggel 9-12 között jönnek bekötni a netet az új helyen. A csomagom marad ugyanaz, ami szerencsés, mert még van egy év hátra a két év hűségidőből. Örülök, hogy tudnak a költözés másnapján jönni, mert amúgy nehéz lenne otthonról dolgoznom.</p>
<p><!-- /wp:paragraph --></p>
<p><!-- wp:paragraph --></p>
<p>Tegnap megkaptam az új lakás kulcsait, és körbefotóztuk a kisebb sérüléseket a lakásban. Utána az ingatlanügynök javaslatára beköszöntünk a ház tulajdonosához, aki a szomszédban lévő éttermet üzemelteti. Kedves bácsinak tűnt.</p>
<p><!-- /wp:paragraph --></p>
<p><!-- wp:paragraph --></p>
<p>Közben a héten sikerült eladnom a kanapét (túl nagy lenne az új helyre), és most igyekszem az ágykeretet és az elektromos zongorát is elpasszolni. Az a baj a nagy bútorokkal, hogy nagyon nehéz őket szállítani: a kanapé postázása Tokión belül fele annyi lenne, mint a kanapé ára újonnan, úgyhogy annak nagyon örülök, hogy elvitték. A vevő a közelben lakott és 3 fordulóban hazavitte. Az ágykeretre is volt pár érdeklődő, de nem tudták megoldani a szállítást. Egyik kollégám még korábban lecsapott az erkélyi asztalra és székekre, és az ágy alatti tároló dobozokra, de még nem vittük át hozzá (a közelben lakik).</p>
<p><!-- /wp:paragraph --></p>
<p><!-- wp:paragraph --></p>
<p>Közben az ingatlanos javaslatára beregisztráltam a villamos művek honlapján, és így mostantól a gázszámlát is ők fogják küldeni. Nem teljesen értem, hogy ez hogy működik, de talán így egyszerűbb lesz. Az áramot bekapcsolják távolról, a gázhoz viszont ki fognak majd jönni, amit a beköltözés előtt egy héttel szombatra időzítettem. Azért egy héttel korábbra, hogy ha bármi nem sikerül, akkor is megoldódjon mire beköltözök, mert különben nem lesz melegvizem. Apropó víz: őket az ingatlanos hívta fel, szóval az rendben lesz remélhetőleg.</p>
<p><!-- /wp:paragraph --></p>
<p><!-- wp:paragraph --></p>
<p>Közben a régi lakásom management cége küldött egy levelet, hogy egyrészt írjam alá, hogy felmondom a szerződést (eddig csak telefonon jeleztem nekik), meg hogy írjam le, hogy pontosan melyik nap költözök és melyik céggel, és hogy melyik nap akarom a kiköltözési procedúrát. Ezt végül egy héttel a tényleges költözés utánra tettem. Ekkor fogjuk közösen átnézni, hogy tettem-e bármi kárt a lakásban (amit levonnak a kaucióból), illetve ekkor kell visszaadnom a kulcsokat is. Ezt lehetett volna későbbre halasztani (mert csak 3 héttel később jár le a szerződés), de igazából már az új helyen tervezek lenni ekkor, úgyhogy nem láttam semmi értelmét megtartani az üres lakást. Kérdeztem az ingatlanost, hogy mennyire kell alaposan kitakarítanom, és mondta, hogy ne törjem magam, a felbérlő cég mindenképp ki fogja takaríttatni egy takarítócéggel (és levonni az árát a kaucióból).</p>
<p><!-- /wp:paragraph --></p>
