---
layout: post
title: 4. nap - Kawagoe és Ikebukuro
date: 2017-07-29 22:00:09.000000000 -05:00
type: post
parent_id: '0'
published: true
password: ''
status: publish
categories: []
tags:
- ikebukuro
- kawagoe
- tokió
meta:
  _edit_last: '2'
  _foogallery: '92'
  _foogallery_css: a:1:{s:15:"foogallery-core";a:5:{s:3:"src";s:117:"https://japan.szabo-simon.hu/wp-content/plugins/foogallery/extensions/default-templates/shared/css/foogallery.min.css";s:4:"deps";a:0:{}s:3:"ver";s:6:"2.0.39";s:5:"media";s:3:"all";s:4:"site";s:28:"https://japan.szabo-simon.hu";}}
author:
  login: Anna
  email: anna@szabo-simon.hu
  display_name: Anna
  first_name: ''
  last_name: ''
permalink: "/2017/07/29/4-nap-kawagoe-es-ikebukuro/"
---
<p>A negyedik napunkat rendhagyóan indítottuk, ugyanis másik irányba indultunk el, Ikebukurohoz gyalogoltunk le. Útközben egy konbiniben (most egy másikban) vettünk péksütit meg kávét. Márk kipróbálta a nem-dobozos, hanem automatában lefőzött kávét, de jóval drágább volt, mint a dobozos (300 yen), és nem is finomabb, úgyhogy a továbbiakban maradt a dobozosnál.</p>
<p>Ikebukurótól vonattal mentünk tovább Kawagoéba. Csak meg kellett keresnünk a megfelelő peront, és felszállni egy vonatra, ugyanis ezekre is jó a Suica / Pasmo kártya.</p>
<p>Kawagoéra érve elindultunk a régi negyedhez, útközben betértünk a szentélyekhez, templomokhoz. Például a <a href="https://goo.gl/maps/pAyeXCfJto62">Hachiman-szentély</a>hez meg a <a href="https://goo.gl/maps/9aJz9zCKKHQ2">Renkeiji</a>hez.</p>
<p>Az egyik szentélynél [melyik] megálltunk körbenézni, voltak mindenféle árusok, vettünk egy-egy csokis banánt, amit jól megszórtak cukorral is. (300 yen)</p>
<p>Kawagoét "kis Edónak" szokták hívni, ugyanis a főutcáján megmaradt házak az Edo-korból valók. A főutcán van a <a href="https://goo.gl/maps/GKYZueyLTVm">Fesztivál múzeum</a> is (300 yen), ahol elég alaposan bemutatták a kawagoei matsurit, sőt még két "szekeret" is felállítottak. (Ezek kétemeletes, ostromtorony-szerű faszerkezetek, amiket a felvonulás alkalmával végigtolnak a városon).</p>
<p>Miután kimentünk a múzeumból, megnéztük a híres tornyot. Ezt a tornyot egy olyan földesúr építette, aki szeretett pontos lenni, és azt akarta, hogy a népe is pontos legyen - legalábbis ezt mesélte nekünk később egy néni a múzeumban. Bóklásztunk még egy kicsit, mire elkezdett esni az eső. Eleinte nem volt olyan durva, úgyhogy még vettünk egy adag édesburgonya chipset (350 yen) mondván, hogy majd útközben megesszük, de aztán akkora zuhé lett belőle, hogy kénytelenek voltunk bemenekülni egy fedett kocsibeállóba. Ott megettük szépen nyugiban a chipset, és vártuk, hogy legalább csillapodjon az eső.</p>
<p>Amikor már úgy ítéltük meg, hogy elbírják az esernyőink, elindultunk a Kawagoe kastélyhoz, ahová a teljes belépő 100 yen, de megkérdezték, hogy diákok vagyunk-e, és adtak 50 yenért jegyet. A kastély nagyon szép, igazi tipikus japán, zen kerttel. Kiültünk az egyik tornácra, és onnan néztük, ahogy esik az eső. Az elején még csak mi voltunk, de tíz perc múlva már az összes turista ott üldögélt szépen sorban.</p>
<p>Itt tudtuk meg, hogy létezik olyan stamp rally, hogy "<a href="https://en.wikipedia.org/wiki/Japan%27s_Top_100_Castles">top 100 japán vár</a>", ugyanis volt egy bácsi, aki pecsételtetett a füzetkéjébe.</p>
<p>Amikor eleget pihentünk, átszaladtunk a szemközti Kawagoe City Museumba (200 yen), ami Kawagoe történetét mutatja be. Nem volt túl sok turista, és az egyik ott dolgozó néni tudott angolul, ezért mesélt nekünk egy csomó mindent, köztük a fenti történetet a toronyról.</p>
<p>Volt egyébként egy Kawagoe Múzeum bérlet is, ami 600 yenbe kerül, és a fenti két múzeum, a kastély, plusz a Kawagoe City Art Museum van benne, illetve egy ötödik, ami ottjártunkkor zárva volt felújítás miatt. A City Arthoz már nem volt kedvünk, így végül is nem is érte volna meg megvennünk a bérletet.</p>
<p>Márk kinézte a Tripadvisor által legjobbnak mondott kawagoei éttermet, és elindultunk oda (még mindig esőben). Így jutottunk a <a href="https://www.google.com/maps/place/%E5%B7%9D%E8%B6%8A%E3%81%AF%E3%81%99%E3%81%BF/@35.9185593,139.492334,17z/data=!4m11!1m3!8m2!1e1!2s112727876775861262509!3m6!1s0x6018daf10c5da8ef:0xb586727b4aaa1d5!8m2!3d35.918555!4d139.494528!9m1!1b1?hl=hu-HU">Hasumi</a> nevű helyre, ami egy magánház aljában van eldugva, gyönyörű kerttel, és tradicionális belsővel. Tatamis a hely, és választhattunk székes vagy földön ülős asztalok közül, a földön ülőset választottuk, míg az összes japán széken ült inkább. Egy szót nem beszéltek angolul, de nagyon rendesek voltak, és próbáltak mindent elmagyarázni (például, hogy forró lesz a tészta - ehhez ki is hozott valami angol nyelvtankönyvből származó lapot, és azt mutogatta). Az étlap is japánul volt, az árak kandzsival voltak írva, de szerencsére azt már akkor is el tudtam olvasni, illetve minden oldal alján volt az egyik ételről kép, így azokból választottunk egyet. (1500 yen)</p>
<p>A jól megérdemelt vacsora után felkerestük a <a href="https://goo.gl/maps/f1NHxoNV4Ek">Kitain templom</a>ot, de már zárva volt, így nem időztünk sokáig.</p>
<p>Az állomásra visszaérve azt láttuk, hogy az úton nagy, 50-60 fős csapatok adnak elő táncokat - természetesen még mindig az esőben. Óriási tömeg volt.</p>
<p>Ikebukuróban még benéztünk két boltba: egy babásba, a <a href="https://goo.gl/maps/vTbpFeh8zFt">Dolly Teriába</a>, ami egy random épület negyedik emeletén van, kicsit nehezen találtuk meg, de legalább meglett, és nyitva is volt. Vettem is egy hajat meg egy pár cipőt a babáimnak. A másik bolt pedig a <a href="https://goo.gl/maps/jPcWB6BHthP2">Tokyu Hands</a> volt, ami ismét egy olyan bolt, ahol órákat el lehet tölteni... Főleg hobbibolt, de vannak bőröndök, kozmetikai termékek meg háztartási eszközök is. Ja, és a kreatívos részen külön mutatják, hogy mit mire tudsz felhasználni, ha cosplayelni szeretnél.</p>
<p>Ha emlékeim nem csalnak, akkor elég kemények voltunk, és gyalog mentünk haza.</p>
<p>[foogallery id="92"]</p>
