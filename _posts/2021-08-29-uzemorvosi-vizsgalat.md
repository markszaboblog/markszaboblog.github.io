---
layout: post
title: Új útlevél és az üzemorvosi vizsgálat
---

Múlt hétvégén visszajöttem Tokióba, és ezen a héten elintéztem pár dolgot, amiknek már ideje volt. Kedden a nagykövetségre mentem be új útlevelet és személyit csináltatni, aztán csütörtökön megejtettem az új munkahelyemen a üzemorvosi vizsgálatot.

<!--break-->

A [válás miatt](/2020/12/01/az-elefant-a-szobaban/) vissza akartam változtatni a nevem a házassági előtti névre, de ezt decemberben amikor otthon voltam nem kezdtem el, mivel COVID miatt amúgy is kockázatos volt az utazás és nem akartam, hogy ezen elcsússzon a visszajövetel (Japán csak Japánban élő külföldieket engedett be akkor, és ezt egy új, üres útlevéllel nehéz lett volna igazolni). Aztán tavasszal megtudtam, hogy a névváltoztatást a tokiói nagykövetség is meg tudja csinálni, így április végén elindítottam a folyamatot, és végül július végén értesítettek, hogy a névváltozás sikerrel lezárult. Ezután újabb hónap várakozás (hogy a névváltoztatás minden rendszerben át legyen vezetve) után bemehettem a nagykövetségre új útlevelet és személyit igényelni. Ez pont úgy jött ki, hogy épp visszaértem Kiotóból. Előzetesen időpontot foglaltam, és így rajtam kívül senki más nem volt ott. Adatok egyeztetése, fotók, ujjlenyomatok. A 10 évre szóló útlevélért 11533 yent (31000 Ft) kellett fizetnem, míg a személyi ingyen volt. Ez kb duplája az [otthoni 14000 Ft-nak](https://nyilvantarto.hu/hu/utlevel#koltsegek). 4-5 hét múlva lesz kész, akkor majd be kell küldenem postán a mostani útlevelet, és visszaküldik az újat. A régi személyimet már most ott hagytam. Összességében a folyamat legnehezebb része az volt, hogy teljesen elszoktam a magázódástól.

[Június elején kezdtem el dolgozni az új munkahelyemen](/2021/06/05/uj-munka-2/). Általában belépéskor és utána évente van kötelező üzemorvosi vizsgálat, és így most is kérték, hogy 3 hónapon belül csináljam ezt meg. Ezt igyekeztem kitolni a legvégéig, mert júniusban már elérhető közelségben volt az oltás, és inkább utána akartam bemenni egy kórházba. Így végül ezen a héten csütörtökön ejtettem meg az irodánkkal egy épületben lévő [Nihonbashi Muromachi Mitsui Tower Midtown Clinic](https://g.page/mtc-nihonbashi?share)-ben. Ez volt az ajánlott 3 helyszín egyike, de bármelyik kórházban csinálhattam volna, csak a többi helyen nekem kellett volna fizetnem, majd a cég visszaadta volna később. Így viszont direktbe a cégnek számláztak.

Tavalyi üzemorvosi vizsgálatot COVID miatt kihagytam (meg volt tartva, de lehetett nyilatkozni, hogy túl kockázatosnak ítélem és inkább nem kérem), de két évvel ezelőtt egyszer már csináltam ilyet Japánban, illetve korábban Magyarországon is többször. Mindezek közül a mostani volt magasan a legrészletesebb. Először is kellett magammal vizeletmintát vinnem, és nem ehettem semmit reggel óta, inni is csak egy pohár vizet legkésőbb 2 órával kezdés előttig. Volt egy előzetes kérdőív is, amit ki kellett tölteni, bár néhol elég érdekes válaszlehetőségek voltak. Pl a dohányzásra kérdező kérdésnél a következők közül lehetett választani:

* soha egy szállal sem
* kevesebb, mint 200 szálat, és már abbahagytam
* több, mint 200 szál, most is dohányzom

Miután az első nem igaz rám, így a másodikat választottam, amire az orvos mondta, hogy "látom, abbahagyta a dohányzást, nagyon jó", amire én azért elmagyaráztam, hogy igazából sosem dohányoztam rendszeresen, csak egyszer-egyszer egy-egy szálat szívtam el.

Vérnyomás, mellkas meghallgatása, vérvétel, látás és hallás vizsgálat. Máj, vese és egyéb belsőszervek ultrahang. Magasság, súly mérés. Majd következett az éhezésem oka (a vérvételen kívül): a kontrasztanyagos gyomor röntgen (upper gastrointestinal tract x-ray exam). Le kellett nyelnem egy adag gázképző pezsgőport, majd a kontrasztanyagot (sűrű, fehér folyadék). Ezután felfeküdtem a vizsálatóasztalra, amit kívülről tudott az orvos mozgatni, miközben a hangszóróm kaptam az utasításokat, hogy melyik oldalamra forduljak. Ezután kaptam két hashajtó tablettát, meg még kettőt tartalékba, hogy biztosan kiürüljön a kontrasztanyag.

Az egész vizsgálatról pár héten belül lesz eredmény. Érdekel, mennyit fognak megosztani a leletekből velem (remélem többet, mint hogy minden oké). Másik újdonság, hogy korábbi munkahelyeimen a cégnek csak annyit mondott el a kórház, hogy megfelelek-e vagy sem a munkára, itt viszont van a cégnek saját orvosa, aki meg fogja kapni a részletes leleteket.
