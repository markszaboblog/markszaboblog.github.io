---
layout: post
title: '株主優待, részvényesi juttatások'
---

Ma hallottam az egyik barátomtól egy érdekes, japán rendszerről: [株主優待 kabunushi yuutai](https://www.retirejapan.com/blog/only-in-japan-yuutai-shareholder-benefits/), shareholder benefits, részvényesi juttatások. Nyugati országokban egy cégbe befektető emberek részesednek a cég bevételéből, osztalék formájában (mivel a befektetéssel egy részét megvették a cégnek, így kapnak a cég haszonjából). Na ezt a rendszert fejlesztették tovább a japánok. 

<!--break-->

Az osztalék mellett ugyanis a japán cégek 35%-a még küld extra ajándékot is a részvényeseinek, általában valamit, ami a cég profiljába vág, de néha csak sima ajándékkártyát, amit más boltokban is fel lehet használni (ami nekem erősen adókerülésnek tűnik). A [https://www.kabuyutai.com/](https://www.kabuyutai.com/) oldalon fent van az összes cég (sőt aszerint is lehet szűrni, hogy melyik hónapban küldik az ajándékot, ha egyenletesen akarja elosztani az ember őket). Itt vannak az én kedvenceim:

## Kirin

[Kirin, a kedvenc sörgyáram (értelemszerűen) sört küld](https://www.kabuyutai.com/kobetu/shoku/kirinholdings.html), vagyis azoknak akik legalább 197,450 yent befektettek (529,877 Ft) választhatnak minden decemberben, hogy 4 doboz sört, 7 üveg üdítőt, kaja utalványt a Kirin City-be vagy egyedi törülközőt kérnek. (Illetve dönthetnek úgyis, hogy jótékony célra ajánlják föl az összeget.) Az ajándék értéke 1000 yen, vagyis 0.5% ami nem valami sok. De ingyen sör.

## McDonalds

[A meki évente kétszer ad 6-6 kupont, amikért 1-1 terméket lehet teljesen ingyen megkapni](https://www.kabuyutai.com/kobetu/shoku/macd.html), 527,000 yen (1,413,990 Ft) befektetésért cserébe. Ez egészen ötletes, míg a konkurencia inkább 500 yen-es utalványokat osztogat: [KFC](https://www.kabuyutai.com/kobetu/shokken/japankfc.html), [Mos Burger](https://www.kabuyutai.com/kobetu/shoku/mos.html), [Coco Curry](https://www.kabuyutai.com/kobetu/ichibanya.html).

## Disney Land

[Nem meglepő módon a Disney Land évente egy belépőt ad](https://www.kabuyutai.com/kobetu/olc.html) azoknak, akik legalább 1,651,000 yent (4,431,146 Ft) befektetnek. Ezzel a Kirinhez hasonlóan kb 0.5%-os hasznot hozva (a normál osztalékon felül).

## Japan Airlines

[Japán nemzeti légitársasága 50%-os kupont ad belföldi járataira évente kétszer](https://www.kabuyutai.com/kobetu/jal.html) 236,400 yen (635,116 Ft) befektetésért cserébe. Ennek értéke nagyban függ attól, hogy mennyit repül az ember, de ha valaki minden évben megy nyaralni (vagy családja él máshol Japánban), akkor ez egy jó befektetés lehet. [Hasonlót kínál a másik japán légitársaság, az ANA is, noha alacsonyabb százalékokkal.](https://www.kabuyutai.com/kobetu/ana.html)

## Nippon Ham

[A Japán Sonka cég egy doboz sonkát küld évente kétszer](https://www.kabuyutai.com/kobetu/shoku/nipponham.html) 426,000 yen (1,144,564 Ft) befektetésért cserébe.

## Honda

[A Honda évi 3 db 5-fős jegyet](https://www.kabuyutai.com/kobetu/honda.html) ad a [Suzuka Circuit](https://goo.gl/maps/jGrh5buVcxu6UYX16) vagy a [Twin Ring Motegi](https://goo.gl/maps/QdvUBEExBMwbzGHh8) autóversenypályára, 324,700 yen (872,214 Ft) befektetésért cserébe.

## Asahi biciklibolt

[Ők 4000 yen-es kupont adnak](https://www.kabuyutai.com/kobetu/sonota/cb-asahi.html) 132,000 yen befektetésért cserébe, ami egészen magas, 3%-os hasznot jelent. Persze cserébe kénytelen vagy náluk elkölteni, és biciklibolt lévén várhatóan többet fogsz költeni. Ehhez hasonló a [Y's Table elegáns étteremlánc](https://www.kabuyutai.com/kobetu/shoku/ystable.html) ajánlata, ahol 197,000 yen befektetésért adnak 5000 yen-nyi kupont évente kétszer, összesen 5%-os hozamot eredményezve.

# Japan Tobacco

[Cigi helyett egy étel csomagot küldenek](https://www.kabuyutai.com/kobetu/shoku/jt.html), mivel ilyet is gyárt a cég. Lehet azért ezt küldik, mert nem szabad dohányt postázni?

Összességében érdekes ötletnek tűnik. Egyértelműen közelebb hozza a befektetést a befektetőhöz, illetve ösztönzi az embert arra, hogy olyan cégekbe fektessen be akiknek a termékét szereti (függetlenül attól, hogy objektívan mennyire jó befektetések). Persze a másik oldalon az van, hogy hiába néz ki pénzügyileg jól egy cég, ha a termékük pocsék, akkor valószínűleg nem fog nekik annyira jól menni. Ennek fényében pedig ha én tudom, hogy ki gyártja a legjobb sört az országban, akkor nem feltétlen butaság abba a cégbe befektetni. Az éves ajándék meg csak egy emlékeztető, hogy jól döntöttem. (Ez csupán elméleti fejtegetés, egyik cégben sincsen még befektetésem.)
